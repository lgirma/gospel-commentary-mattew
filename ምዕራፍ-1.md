## `ማቴ 1፥1` 

- `የዳዊት ልጅ የአብርሃም ልጅ የኢየሱስ ክርስቶስ የትውልድ መጽሐፍ`
- `መጽሐፈ ልደቱ ለእግዚእነ ኢየሱስ ክርስቶስ ወልደ ዳዊት ወልደ አብርሃም`

- ወንጌላዊው ከ42 አዕማደ አበው ለይቶ ዳዊትንና አብርሃምን ማንሣቱ ስለምንድነው? እኒህ ብቻ ይወልዱታልን ቢሉ፦
	- ዳዊት ሥርወ መንግሥት፣ አብርሃም ሥርወ ሃይማኖት ስለሆኑ ነው
		- የአብርሃም ትውልድ ከሴም - አርፋክስድ - ቃይናን - ሳላ - ዔቦር - ፋሌቅ - ራግው - ሴሮሕ - ናኮር - ታራ - አብራም፣ ናኮር፣ አራን - ሦራ፣ ሎጥ፣ ሚልካ
		- የአብርሃም ሥርወ ሃይማኖትነት፦ አብርሃም ጣዖት ይሽጥ እንጂ አንድም ቀን ጣዖት አላመለከም፤ ከሕፃንነቱ ጀምሮ አምላክን ይፈልግ ነበር። (ዘፍ 11፥28፤ ኩፋ 10፥42) ሴሩህ ብኑ የሚባል ልጅ ነበረው፤ በኋላ ግን ቢሞትበት እጅግ ይወድደው ነበረና አላስቀብርም አለ። ኀዘኑ እንደጸናበት አይተው የሃገሩ ሰዎች እንጨት ጠርበው እጅ፣ እግር፣ ዐይን፣ ሠርተው ልጅህ ብኑ ተነሣልህ አሉት። እርሱም 'ልጄ ብኑ ነህን?' ቢለው በእንጨቱ ያደረ ሰይጣን 'እእ' አለ። ያነጋገረው አምላክ ቢሆን ነው ብለው እንጨት ጠርበው ደንጊያ ለዝበው የሚያመልኩ ሆነዋል። አብርሃም ግን አባቱ ታራን 'ጣዖቱ ምን ይረባናል፤ ለምን እናመልከዋለን?' ቢለው እንዳይጠቅመን አውቃለሁ፤ ግን የሃገሩ ሰው እንዳያጠፋን 'እንደ ወንዙ ይሻገሩ እንደ ሃገሩ ይኖሩ' ብዬ ነው እንጂ ይለዋል። አንድ ቀን አብርሃም ጣዖታቱን ይዞ ገበያ ወጥቶ 'አፍ ሳለው የማይናገር፣ እጅ እግር ሳለው የማይዳስስ የማይሄድ ጣዖት ግዙ!' እያለ ሲናገር ባለቤት ያቀለለውን ገንዘብ ባለዕዳ አይቀበለውምና አንገዛም አሉ። አንድም ረክሶበት ሲመለስ ርቦኛል አብላኝ ቢለው ዝም አለው። የደከመው ሰው ቢያጫውቱት ግዳጅ ይፈጸምለታልና አጫውተኝ አለው፤ አሁንም ዝም ቢለው ይሄስ ፍጡር እንጂ ፈጣሪ አይደለም ብሎ ቀጥቅጦ ጣለው። ከዚህ በኋላ አብራምና ወንድሙ አራን ሚስቶችን አገቡ። አንድ ቀን ሌሊት ተነሥቶ የጣዖቱን ቤት በእሳት አቃጠለው፤ በቤት ውስጥ ያለውንም ዕቃ ሁሉ አቃጠለ፤ ያወቀ ሰው ግን አልነበረም። አራንም ጣዖታቱን ያድናቸው ዘንድ ተወረወረ፤ በላዩም እሳት ነደደበት፤ በእሳት ተቃጥሎ ሞተ። ታራም እርሱንና ልጆቹን ወደ ከነዓን ወደ ካራንም ምድር ይመጡ ዘንድ ወጣ።
		- የተራራን ከፍታ አየ፤ ነገር ግን አንዱን ተራራ ሌላው ሲበልጠው አየ፤ በፈጣሪ መብለጥ መበላለጥ የለም አለ። ነፋስ ሁሉ ሲያናውጥ አየ፤ ነገር ግን ተራራ ሲገድበው አየ፤ ፈጣሪን የሚገድበው የለም አለ። ባሕር ሞገዱን ማዕበሉን ተመለከተ፤ ነገር ግን ሲሞላ ሲጎድልም አየ፤ በፈጣሪ ዘንድ መሙላት መጉደል የለበትም አለ። እሳት ደረቁን ሲበላ ሲያቃጥል አየ፤ ነገር ግን ውኃ ሲያጠፋው፣ ገደል መንገድ ሲገድበው አየ፤ በፈጣሪ እንዲህ የለም አለ። ፀሐይ በዓለሙ ሁሉ መልቶ ሲያበራ አየ፤ ነገር ግን ሲወጣ ሲገባ ተመለከተ፤ በፈጣሪ መውጣት መግባት የለበትም አለ። በመጨረሻ አምላከ ፀሐይ ተናበበኒ በማለት እግዚአብሔርን ለመነ። ይህ ሁሉ የሚያሳየው አምላኩን መፈለጉ እንጂ እየመረመረ እየደረሰበት/ይበልጥ እያወቀው እንዳልሆነ ነው። አምላኩን አስቀድሞ ማወቁ 'በፈጣሪ እንዲህ የለም... እንዲያ የለም' በማለቱ ይታወቃል
	- ቦ = ተስፋን ከተስፋ ጋር ለማነጻጸር ነው። ተስፋው ምንድነው ቢሉ፦ (ዘፍ 22፥18) "የምድር አሕዛብ ሁሉ በዘርህ ይባረካሉ" እና (መዝ 131፥11) "ከወገብህ ፍሬ በዙፋንህ ላይ አኖራለሁ"። 
		- ተስፋዎቹ ለጊዜው ለይስሐቅ እና ለሰሎሞን የነበሩ ቢሆኑም ፍጻሜአቸው ግን ለጌታችን ነው።
		- ቅዱስ ጳውሎስ በ(ገላ 4፥4)
		- (ሉቃ 1፥31-32)
	- ቦ = ዳዊትና አብርሃም በእስራኤል እጅግ የተወደዱ ናቸው። ክርስቶስን 'የዳዊት ልጅ የአብርሃም ልጅ' ብላቸው ወድደው አክብረው ይቀበሉኛል ብሎ። ይህ የወንጌላውያን የአጻጻፍ ጥበብ ነው፦ ወንጌልን ለአሕዛብ ሲያስተምሩ በተአምራት አድርገው ነው፤ ለአይሁድ ደግሞ ሲያስተምሩ ኦሪትን ብሉያትን እያጣቀሱ ነው።
- በዘመን አብርሃም የሚቀድም ዳዊት የሚከተል ሆኖ ሳለ ዳዊትን ማስቀደሙ ስለምንድር ነው ቢሉ፦
	- አባቱን አያውቅ አያቱን ይናፍቅ እንዳይሉኝ ብሎ። ዛሬ እኛ ስማችንን ስንጠራ አባት አስቀድመን አያት እንደምናስከትለው
	- ቦ = ርካብ ረግጦ ወደ ኮርቻ፣ ከአዳራሽ ገብቶ እልፍኝ ማለፍ እንደሚመች - ጌታችንን ወልደ ዳዊት፣ ዳዊትን ወልደ አብርሃም ማለት ይመቻልና
	- ቦ = በእስራኤል ዘንድ ከአብርሃም ይበልጥ ዳዊት ይፈቀራልና። ጌታችን እንኳን የዳዊት ልጅ መባል ይወድ ነበር፤ 'ሆሳዕና በአርያም ለወልደ ዳዊት' እንዳሉት። ጌታችን አሥራ ሁለቱንም ሐዋርያት ቢወድም ከአሥራ ሁለቱ ቅዱስ ዮሐንስን እንደሚወድ፤ ምክንያቱም ከሁሉ በላይ በጌታችን ፊት የሚያስወድደውን ሥራ ይሠራ ነበርና። እስከ መስቀሉ ብቻውን እንደተከተለው፣ ፍቅሩንም ብቸኛ የሆነች የሚወድዳት እናቱን ሰጠው።
	- ቦ = አብርሃም ቤተሰብ ዳዊት ሃገር ያስተዳድሩ ነበር፤ ሃገርን ማስተዳደር ይበልጣልና
	- ቦ = ወልደ ዳዊት የጌታችን የጥቅል ስሙ ነውና
	- ቦ = ይዞ ለመሄድ ይመቸኝ ብሎ፤ ቀጥሎ የሚያነሣው አብርሃም ነውና
- የኢየሱስ ክርስቶስ የትውልድ መጽሐፍ አለ፦ የጌታችን ልደት ከአምስቱ ልደታት ይለያል፦ ልደተ አዳም (እም ምድር)፣ ልደተ ሔዋን (እም ገቦ)፣ ልደተ አቤል (እም ከርስ)፣ ልደተ ሙታን (አም መቃብር - ሰማያዊው ልደት ምድራዊውን ነገር ስንነግራችሁ ካላመናችሁ ሰማያዊውን ነገርማ እንዴት ትቀበላላችሁ)፣ ልደተ በግዕ (እም ዕፀ ሳቤቅ)

## `ማቴ 1፥2` 

- `አብርሃም ይስሐቅን ወለደ`
- `አብርሃም ወልዶ ለይስሐቅ`

- አብርሃም በ(ዘፍ 16) ላይ እንዳለ ከአጋር አስማኤልን፣ በ(ዘፍ 25) ላይ እንዳለ ከኬጡራ 6 ልጆችን ወልዶ ሳለ አንዱ ልጁ ይስሐቅ ብቻ መጠቀሱ ስለምንድነው ቢሉ፦
	- የጌታችን ልደቱ ከይስሐቅ ነውና
	- ቦ = ይስሐቅ በብሥራተ ሥላሴ ከሕጋዊ ሚስቱ ከሳራ ስለተወልደ
	- ቦ = በ(ዘፍ 17) ላይ እግዚአብሔር "በይስሐቅ ዘር ይጠራልሃል" ብሎ ቃል ገብቶለት ነበረና
	- ቦ = ይስሐቅ መሥዋዕት ሆኖ በመቅረብ የጌታችን ምሳሌ ሆኖ ስለ ነበረ